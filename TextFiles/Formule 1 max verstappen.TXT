Max Verstappen is keihard aan het trainen om in topconditie aan de start van het nieuwe seizoen te verschijnen, zo heeft zijn vader Jos verteld in het Ziggo Sport-programma Peptalk. Door de nieuwe reglementen, die de auto's drie tot vijf seconden per ronde sneller moeten maken, wordt racen in de Formule 1 komend seizoen een stuk zwaarder dan de afgelopen jaren.

In zijn woonplaats Monaco werkt Verstappen onder leiding van een personal trainer een intensief trainingsprogramma af. "Max wordt ontzettend hard afgepeigerd in de sportschool, dus 's avonds ligt hij total loss op de bank. Dat is goed. Hij heeft dan weinig meer te vertellen", citeert Verstappen.nl Jos. "Hij is volop bezig en hij is heel enthousiast. Hij heeft er veel zin in. Wat ik zo links en rechts hoor, heeft Red Bull Racing hoge verwachtingen."

Sinds Verstappen uitkomt voor Red Bull Racing verdwijnt Jos steeds meer op de achtergrond wat betreft de begeleiding. Op de vraag of hij zijn zoon mist, antwoordde hij: "Ja. Ik had het er nog over met mijn dochter. Het is raar zonder Max, ik mis hem absoluut. Daar heeft Victoria ook last van. Maar hij heeft een eigen leven in Monaco. Hij is ontzettend hard aan het trainen en ik heb het druk hier."

Jos heeft het er niet moeilijk mee dat hij steeds minder betrokken is bij de ondersteuning van Max. "Want ik weet dat hij goed zit bij Red Bull Racing. Het is daar ontzettend goed georganiseerd, daar hebben ze mij echt niet nodig", reageerde de Limburger. "Het is ook wel lekker, ik ben een stuk relaxter nu. Ik houd natuurlijk wel alles in de gaten, maar meer ook niet."